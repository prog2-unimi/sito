## Informazioni sul corso

### Orario e modalità delle lezioni

L'insegnamento è organizzato in 16 lezioni di **teoria** tenute da [Massimo
Santini](https://santini.di.unimi.it/) (di due ore, che si svolgono di norma il
*martedì* alle ore *14:30* e il *venerdì* alle *10:30*) e 8 di **esercitazioni**
tenute da [Luca Prigioniero](https://prigioniero.di.unimi.it/) (di tre ore, che
si svolgono il *venerdì* alle *10:30*, invece di alcune lezioni di teoria).

<div style="background-color: lightyellow;">

Per il periodo in cui è impedito lo svolgimento di attività in presenza presso
le sedi dell'Ateneo la didattica sarà impartita a **distanza** in modalità
**sincrona** (ossia negli orari sopra citati), così come illustrato nel [diario
delle lezioni](diario) e nella pagina della [prossima lezione](lezione).

</div>

### Obiettivi dell'insegnamento

Se informalmente un *algoritmo* è un insieme di regole che consentono di
calcolare in un *numero finito* di passi *ben specificati* la soluzione di un
problema, la **programmazione** è in buona sostanza la disciplina che consente
di tradurre tale oggetto astratto in una sequenza concreta di *istruzioni* e di
*definizioni dei dati* (in un assegnato linguaggio di programmazione) che
rendano il calcolo suscettibile di esecuzione da parte di un dispositivo
automatico (come ad esempio un computer).

L'insegnamento
[Programmazione](https://www.unimi.it/it/ugov/of/af20200000f1x-56) del primo
anno fornisce le prime competenze relative a tale disciplina, esse verranno
accresciute negli anni successivi sia rispetto alla capacità di trattare
*problemi più complessi* (ad esempio negli insegnamenti di [Algoritmi e
strutture dati](https://www.unimi.it/it/ugov/of/af20200000f1x-52), [Ricerca
operativa](https://www.unimi.it/it/ugov/of/af20200000f1x-43), [Linguaggi formali
e automi](https://www.unimi.it/it/ugov/of/af2020000f1x-116…) o più *specifici*
(in [Basi di dati](https://www.unimi.it/it/ugov/of/af20200000f1x-51), [Sistemi
operativi](https://www.unimi.it/it/ugov/of/af20200000f1x-98), [Reti di
calcolatori](https://www.unimi.it/it/ugov/of/af20200000f1x-50…) che di
considerare *programmi più complessi* per dimensione e ciclo di vita (in
[Ingegneria del software](https://www.unimi.it/it/ugov/of/af20200000f1x-99)…).

L'insegnamento "Programmazione II" ha l'obiettivo di accrescere le competenze
acquisite nel corso del primo anno tramite l'ampliamento della *ricchezza
espressiva* del linguaggio (o *paradigma*) di programmazione; facendo tesoro
della conoscenza del paradigma *imperativo* appresa tramite l'uso del linguaggio
*Go*, l'insegnamento introduce il paradigma *object oriented* (assieme alle
relative tecniche di specificazione e progetto) attraverso il linguaggio *Java*
(e non solo).

### Risultati di apprendimento attesi

A seguito del superamento dell'esame, lo studente conosce le principali nozioni
riguardanti l'*object orientation* quali:

* astrazione (tramite procedure e tipi di dati),
* incapsulamento (tramite classi concrete/astratte e interfacce),
* estensibilità (per ereditarietà, o composizione),
* polimorfismo (e tipi generici).

Inoltre lo studente è in grado di:

* definire e comprendere le specifiche (quanto meno informali) di un programma non banale,
* progettare una gerarchia di classi Java in accordo a tali specifiche,
* documentare il codice in modo ragionevole,
* validare (attraverso semplici *test*) il comportamento del codice prodotto.

### Argomenti trattati

L'insegnamento è incentrato attorno alle tematiche del progetto, realizzazione
ed analisi di programmi secondo il paradigma *object oriented*. A tal fine il
corso prevede sia una trattazione più astratta e principiata dell'argomento, che
una presentazione più pratica e concreta, svolta attraverso esempi basati sul
linguaggio di programmazione Java.

Riguardo ai principi, sono introdotti e discussi:

* l'uso di **astrazioni** di vario livello (come i metodi, i tipi di dato astratti, l'iterazione esterna, l'estensione),
* alcuni **strumenti concettuali** per ragionare su tali astrazioni (come l'*invariante di rappresentazione*, la *funzione di astrazione*, le *pre-*/*post-condizioni*, gli *effetti collaterali*, l'*induzione sui tipi di dato*…),
* alcuni **criteri di valutazione della qualità** del progetto di codice *object oriented* (come l'*incapsulamento*, il *data hiding*, la *manutenibilità*, il *riuso* e l'*estendibilità*),
* alcune tecniche di *verifica* e di *debugging*.

Riguardo al linguaggio Java, sono presentati i seguenti aspetti del linguaggio:

* costrutti di controllo del flusso (sequenza, iterazione e selezione),
* tipi di dati elementari,
* funzioni (metodi statici),
* classi (concrete, astratte ed interne),
* interfacce (con metodi di default),
* ereditariertà e polimorfismo,
* tipi generici (uso e cenni alla progettazione e realizzazione, vincoli di tipo e wildcard).

#### Programma dettagliato

Rispetto alla bibliografia e al materiale didattico, si precisa che
costituiscono argomenti del corso:

* per quanto concerne il libro di testo [Program Development in Java:
  Abstraction, Specification, and Object-Oriented Design](http://www.informit.com/store/program-development-in-java-abstraction-specification-9780768684698) i capitoli dall'1 al
  10 e 13 (limitatamente alle sezioni 1, 2 e 12) e 14 (limitatamente alla sezione 1);

* per quanto concerne il libro di testo [Effective Java](http://www.informit.com/store/effective-java-9780134685991) i capitoli 2, 3, 4, 5
  (eccetto gli *item* 32 e 33), 8 (eccetto gli *item* 53 e 55), 9 (eccetto
  l'*item* 66), 10;

* per quanto concerne  [The Java™
  Tutorials](https://docs.oracle.com/javase/tutorial/), riguardo la parte "Trails Covering the Basics" le sezioni:
  [Getting Started](https://docs.oracle.com/javase/tutorial/getStarted/),
  [Learning the Java Language](https://docs.oracle.com/javase/tutorial/java/)
  (esclusa la sottosezione "Annotations") e [Essential
  Classes](https://docs.oracle.com/javase/tutorial/essential/) (limitatamente
  alle sottosezioni "Exceptions" e "Basic I/O") e
  [Collections](https://docs.oracle.com/javase/tutorial/collections); inoltre la
  parte [Generics](https://docs.oracle.com/javase/tutorial/extra/generics/).

<div style="background-color: lightyellow;">

Materiale di supporto molto utile può essere reperito a partire dagli
[handout](https://github.com/prog2-unimi/handouts/tree/aa12021), dalle [esercitazioni](https://github.com/prog2-unimi/esercitazioni) e i dalle guide: [Composition & Inheritance](https://prog2.di.unimi.it/guides/compositionandinheritance),
[Equality & Inheritance](https://prog2.di.unimi.it/guides/equalityandinheritance), [Ontology &
Inheritance](https://prog2.di.unimi.it/guides/ontologyandinheritance))
e [Generics & Subtyping](https://prog2.di.unimi.it/guides/genericsandsubtyping). Tale materiale può costituire il *punto di partenza per alcune domande durante l'esame orale*, per cui **si raccomanda di prenderne visione** per tempo.

</div>

### Prerequisiti

Di seguito sono elencate alcune conoscenze preliminari che è bene aver acquisito
*in modo solido* prima di apprestarsi a seguire le lezioni:

* programmazione [il corso di "Programmazione" è formalmente **propedeutico**],
* tecniche di dimostrazione di base [dagli insegnamenti di "Matematica del
  discreto" e/o "Logica matematica"];
* aspetti elementari dei linguaggi formali [dal corso "Linguaggi formali e
  automi"].

### Modalità di valutazione

L'insegnamento non prevede prove in itinere.

<div style="background-color: lightyellow;">

Fino alla sessione di giugno/luglio 2021, in ossequio alle disposizioni vigenti,
la prova finale è costituita da una **prova pratica a distanza** (che verte
sulla progettazione e sviluppo di un software secondo delle *specifiche*
assegnate) seguita da una **discussione orale**.

</div>

Attraverso tali prove il candidato deve dimostrare:

* la conoscenza delle definizioni e delle nozioni fondamentali riguardo agli
  aspetti di orientazione agli oggetti e programmazione,
* la capacità di applicare tale conoscenza a un semplice caso concreto tramite
  lo sviluppo di frammenti di codice.

Prima dell'inizio della prova pratica, gli studenti riceveranno al proprio
indirizzo `@studenti.unimi.it` una mail contenente delle istruzioni per il
collegamento in videoconferenza ed un link **personale e non cedibile** per
collegarsi (usando il browser [Chrome](https://www.google.com/chrome/), o
[Firefox](https://www.mozilla.org/firefox/browsers/), senza necessità di
installare alcun altro software) ad un ambiente di sviluppo remoto basato su
[Visual Studio Code](https://code.visualstudio.com/). L'accesso a tale ambiente
prevede una fase di *identificazione* durante la quale lo studente scatta una
foto con la webcam del suo computer al proprio volto ritratto a fianco di un
documento di riconoscimento (legalmente valido, con fotografia); tale foto sarà
utilizzata *esclusivamente per l'identificazione dello studente da parte dei
membri della commissione d'esame e sarà cancellata non oltre il termine
dell'esame*.

<div style="font-size: smaller; background-color: lightcyan;">

Gli studenti interessati ai dettagli tecnici di **∂anake**, l'ambiente di
sviluppo remoto sopra menzionato, possono prendere visione della [documentazione
preliminare](https://scythe-suite.github.io/danake/) e del [codice
sorgente](https://github.com/scythe-suite/danake); si osservi che la conoscenza
di tali dettagli *non è assolutamente necessaria al superamento dell'esame*, ma
che i riferimenti qui indicati sono offerti solo a scopo di trasparenza.

</div>

#### Criteri di valutazione

Per maggior chiarezza, i criteri di valutazione della *prova pratica* sono
ispirati al contenuto di tutte le lezioni ed il materiali didattici elencati nel
diario, con particolare riferimento alle sezioni

* 5.7 Reasoning about Data Abstractions
* 5.8 Design Issues
* 5.9 Locality and Modifiability
* 9.2 Some Criteria for Specifications
* 14.1 Evaluating a Design

del libro di testo "Program Development in Java: Abstraction, Specification, and
Object-Oriented Design".

Per quanto concerne l'*orale*, un'ottima **traccia** ai concetti su cui verterà
la discussione è costituita dal contenuto delle *Sidebar* presenti nelle parti
comprese nel programma del libro di testo medesimo.

### Bibliografia

I libri di testo (ossia il cui uso *non è facoltativo*) del corso sono:

* Barbara H. Liskov, John Vogel Guttag (2000)
  [Program Development in Java: Abstraction, Specification, and Object-Oriented Design](http://www.informit.com/store/program-development-in-java-abstraction-specification-9780768684698) *Addison-Wesley Professional*,

* Joshua Bloch (2017),
  [Effective Java](http://www.informit.com/store/effective-java-9780134685991), *Addison-Wesley Professional*.

Si consulti anche la sezione su [Java](strumenti.html#Java) della pagina sugli
[strumenti](strumenti) per avere informazioni sulla documentazione specifica del
linguaggio.

Le letture consigliate, utili ad approfondire e migliorare la propria competenza
generale riguardo alla programmazione, sono:

* Brian W. Kernighan, Rob Pike (1999)
  [The Practice of Programming](http://www.informit.com/store/practice-of-programming-9780201615869) *Addison-Wesley Professional Computing Series*

* Steve McConnel (2004)
  [Code Complete](http://www.informit.com/store/code-complete-9780735619678) *Microsoft Press*

